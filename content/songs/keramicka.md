---
title: Keramická
status: Published
date: 2020-07-01T12:00:00.000Z
text: |-
  Když je smutno malíři, pozve si modelky,\
  maluje jim profily, anfasy i celky,\
  děvčata jsou veselá s překrásnými těly,\
  malíři však pod štětcem pláčou akvarely.

  Když je smutno sochaři, tak si vezme dláto,\
  formu z dřeva udělá, kdepak, nezvorá to,\
  pak si z kovu odlije ňákou pěknou sošku,\
  jenomže je studená, teplá ani trošku.

  Když je smutný keramik, to je jiná píseň,\
  ten si v peci zatopí a už netrápí se,\
  nejdřív spálí dopisy od svý první lásky,\
  potom skripta z umprumu, jsou jich čtyři svazky,\
  potom přijdou na řadu dva oddací listy,\
  pak monografie polského symbolisty,\
  z komína valí se kysličník uhličitý,\
  když hoří akryly, lepty a linoryty,\
  mezitím, co pálí veškeré svoje šaty,\
  opravuji: jde o kysličník uhelnatý,\
  v peci oheň plápolá, umělec usíná,\
  když je smutný keramik, je to vždycky hlína.
---