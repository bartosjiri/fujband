---
title: Na hotelu v Olomouci
status: Published
date: 2020-07-01T12:00:00.000Z
text: |-
  V půlce ledna, ve tmě tmoucí,\
  na hotelu v Olomouci.\
  Kdo jste, pane? Šátrám dlaní...\
  řekla bych, že Mastroianni.\
  Ten je ale mrtvej přece.\
  Leží v zemi, a ne v dece,\
  pod níž slyším srdce tlouci\
  na hotelu v Olomouci.

  Má dlaň je jak pytlák v lese,\
  tlukot srdce zrychluje se.\
  Nejste starší ročník, ba ne,\
  rty však máte rozpukané...\
  Moře smutku je holt slané.\
  Chyťte se mne, chyťte, pane!\
  Jsem to stéblo pro tonoucí\
  na hotelu v Olomouci.

  Chytil jste mě smyčkou hada.\
  Ale kdo jsem? Zkuste hádat.\
  No, to sotva uhodnete.\
  Budu totiž vším, čím chcete.\
  Krásnou, blbou, útlou, tučnou,\
  oněmělou, či tak hlučnou\
  až si zacpou uši brouci\
  na hotelu v Olomouci.

  Ztěžka dýchám. Byls jak zvíře.\
  A teď spíš. Jsi se vším smířen.\
  Do ruky si boty beru...\
  Než ti zmizím v ranním šeru,\
  políbím tě. To se může.\
  Líbám přece svého muže.\
  Však víš - změna neublíži.\
  Příští pátek v Kroměříži.
---